මහ පැරකුම් රජුගේ සීත මාලිගාවට ගිනි තබලා කරුණාරත්න ගමගේ පොලොන්නරුව පරාක්‍රම සමුද්‍රයේ දූපතක පිහිටි මහා පරාක්‍රමබාහු රජුගේ වසන්ත මාලිගය හෙවත් සීත මාලිගයට පෙරේදා (09 දා) පස්‌වරුවේ කිසියම් පිරිසක්‌ විසින් ගිනි තබා තිබේ. මෙම ගින්න හේතුවෙන් එම පුරාවිද්‍යා ස්‌මාරකයේ අවශේෂයන් රැසකට හානි සිදුව ඇතැයි පුරාවිද්‍යා දෙපාර්තමේන්තුව කියයි. පුරාවිද්‍යා දෙපාර්තමෙන්තුවේ පොලොන්නරුව කලාප භාර නිලධාරිනී තනුජා අමරතුංග මහත්මිය පැවසුවේ ගින්න පැතිර යැම නිසා රජ මාලිගයේ ඉපැරැණි ගඩොල් බැමි, පැරැණි පාදම් ආදියට ද හානි සිදුව ඇති බවයි. මෙම ගින්න පිළිබඳව දැනගත් වහාම පොලොන්නරුව පොලිසියට සහ ගිනි නිවීම් ඒකකයට දැනුම් දුන් බව ද ඇය කීවාය. පොලොන්නරුව පොලිසියේ උසස්‌ නිලධාරියකු ප්‍රකාශ කළේ ගින්න පිළිබඳව දැනගත් වහාම තම නිලධාරීන් එහි ගොස්‌ ගින්න නිවා දැමීමට අවශ්‍ය පියවර ගත් බවයි. මෙය කිසියම් පිරිසක්‌ විසින් කරන ලද කඩාකප්පල්කාරී ක්‍රියාවක්‌ බව පැහැදිලි යෑයි ද එම නිලධාරියා කීය. ගිනි තැබීම සිදුකළ පිරිස්‌ කවුරුන්ද යන්න සෙවීම සඳහා පරීක්‍ෂණ ආරම්භ කර ඇති බව ද හෙතෙම කීවේය.
