ගජබා සුපර්ක්‍රොස්‌ 28 දා දෙස්‌ විදෙස්‌ තරගකරුවන් 200 ක්‌ එති ශ්‍රී ලංකා යුද හමුදා ගජබා රෙජිමේන්තුව විසින් සංවිධානය කරනු ලබන 2011 'ගජබා සුපර්ක්‍රොස්‌' මෝටර් රථ සහ යතුරු පැදි තරගාවලිය ලබන 28 වැනිදා අනුරාධපුර ගජබා රෙජිමේන්තු මධ්‍යස්‌ථාන සුපර්ක්‍රොස්‌ ධාවන පථයේදී පැවැත්වීමට කටයුතු යොදා ඇත. 1999 වසරේ පළමු වරට ආරම්භ කරන ලද ගජබා සුපර් ක්‍රොස්‌ මෝටර් රථ සහ යතුරු පැදි ධාවන තරගාවලියේ මෙවර තරගාවලිය එහි 10 වැන්න වේ. දේශීය සහ විදේශීය තරගකරුවන් 200 ක්‌ පමණ මෙවර තරගාවලියට සහභාගි වීමට අපේක්‍ෂිත අතර එනම් වයස අවුරුදු 10, 13 සහ 16 න් පහළ වයස්‌ කාණ්‌ඩ සඳහා වෙන්වූ යතුරුපැදි ධාවන ඉසව් 04 ක්‌ද තරගාවලියට ඇතුළත්ව ඇත. මෝටර් රථ ඉසව් 13 ක්‌ සහ යතුරු පැදි ඉසව් 13 කින් සමන්විත මෙවර තරගාවලිය සඳහා දෙස්‌ විදෙස්‌ ප්‍රබල තරගකරුවන් රාශියක්‌ තරග වැදීමට නියමිතව ඇත. අදාළ තරගාවලියෙන් ලැබෙන අදායම යුද්ධයේදී දිවිපිදූ හා අතුරුදන් වූ ගජබා රෙජිමේන්තුවේ සෙබළුන්ගේ පවුල්වල සාමාජික සාමාජිකවන්ට සහ ආබාධිත සෙබළුන්ගේ සුභ සාධන කටයුතු වෙනුවෙන් වැය කිරීමට නියමිතය. මෙවර තරගාවලිය ගජබා රෙජිමේන්තු අධිපති හා ආරක්‍ෂකසේනා ආඥපති (වන්නි) මේජර් ජෙනරල් සුමේධ පෙරේරා මහතාගේ උපදෙස්‌ පරිදි සංවිධානය කෙරේ. (අසේල)
