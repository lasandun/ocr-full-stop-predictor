ව්‍යාජ අංකයක් යොදා වාහනයක් අලෙවි කළැයි කළමනාකරු දැලේ චමින්ද සිල්වා එස්. පී. ආරියරත්න රත්මලාන ගිනි ගැනීමකින් විනාශ වූ වෑන් රථයකට අයත් ලියාපදිංචි අංකය ව්‍යාජ ලෙස වෙනත් වෑන් රථයකට සවිකර අලෙවි කළ බව කියන බැංකු කළමනාකරුවකු ගල්කිස්ස කොට්ඨාස අපරාධ විමර්ශන ඒකකයේ නිලධාරීන් පිරිසක් විසින් අත්අඩංගුවට ගෙන ඇත. අත්අඩංගුවට ගත් බැංකු කළමනාකරු රද්දොළුගම ප්‍රදේශයේ පදිංචිකරුවෙකි. ඔහුටද මෙම වාහනය විකුණා ඇත්තේ වෙනත් අයෙකි. ගල්කිස්ස සොයිසාපුර ප්‍රදේශයේ වෑන් රථයක් සොරාගෙන යැම සම්බන්ධයෙන් පොලිසිය පරීක්‍ෂණ ආරම්භ කර සිටියදී එම වෑන් රථය බවට සැකකර මෙම වෑන් රථය සැකකරුවන් දෙදෙනකු සමඟ අත්අඩංගුවට ගෙන සිදුකළ විමර්ශනවලදී වෑන් රථයේ අංක ව්‍යාජ ලෙස භාවිත කරන බව හෙළිකරගෙන ඇත. ඔවුන්ගෙන් ප්‍රශ්න කිරීමේදී වෑන් රථය බැංකු කළමනාකරුගෙන් මිලදී ගත් බව හෙළිකර ගෙන ඇත. ගල්කිස්ස ජ්‍යෙෂ්ඨ පොලිස් අධිකාරී හේමන්ත අධිකාරී මහතාගේ අධීක්‍ෂණයෙන් ගල්කිස්ස මූලස්ථාන ප්‍රධාන පොලිස් පරීක්‍ෂක මහේෂ් පෙරේරා මහතාගේ උපදෙස් මත ගල්කිස්ස කොට්ඨාස අපරාධ විමර්ශන ඒකකයේ ස්ථානාධිපති කුමාර නලවංශ මහතා ඇතුළු නිලධාරීහු කණ්ඩායමක් සැකකරු අත්අඩංගුවට ගෙන වැඩිදුර විමර්ශන ආරම්භ කර තිබුණි. 
