සළුසල සේවකයන්ගේ ජුලි වැටුප තවම ගෙවා නෑ කරුණාරත්න ගමගේ ජුලි මස වැටුප මේවන තෙක්‌ ගෙවා නැතැයි සළුසල සේවකයෝ කියා සිටිති. අම්පාර, බදුල්ල, රත්නපුර, නුගේගොඩ, කුරුණෑගල, අඟුණකොලපැලැස්‌ස යන සළුසල ශාඛාවන්හි සේවය කරන 120 කට අධික සේවක පිරිසක්‌ තමන්ට හිමි වැටුප් නොලැබීමේ ප්‍ර්‍රශ්නයෙන් පීඩා විඳින බව අනාවරණය වේ. ගතවූ මාසවලද තමන්ට හිමි වැටුප් ගෙවීමේදී ප්‍රමාදයන් සිදුවූ බවත් සිංහල අවුරුද්දට නියමිත අප්‍රේල් මාසයේ වැටුප මැයි මස 25 වෙනි දිනත්, මැයි මාසයේ වැටුප ජුනි 30 දිනත් ජුනි මාසයේ වැටුප ජුලි 21 දිනත් ගෙවූ බව සළුසල සේවක පිරිසක්‌ "දිවයින" ට පැවසූහ. 2008 වසරේ පටන් තමන්ට හිමි වාර්ෂික වැටුප් වැඩිවීම්, වෛද්‍ය දීමනා ආදියද ලැබී නොමැති බවත් සේවක අර්ථසාධක අරමුදලට සහ සේවා නියුක්‌තයින්ගේ භාර අරමුදලට මුදල් ගෙවා නැති බවත් එම සේවකයෝ කියා සිටියහ. එහෙයින් මෙම සේවක ගැටලු සම්බන්ධයෙන් ජනාධිපති මහින්ද රාජපක්‍ෂ මහතාගේ අවධානය යොමුවිය යුතු බවද ඔවුහු වැඩිදුරටත් කියා සිටිති.
