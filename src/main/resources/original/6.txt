යාපනය මන්ත්‍රී ධුර අඩුකිරීමට ගත් තීන්දුව ද්‍රවිඩ ජනතාවගේ දේශපාලන අයිතිය සීමා කිරීමක්‌ ආර්. සම්පන්දන් පාර්ලිමේන්තුවේදී කියයි කුෂාන් සුබසිංහ - අජිත් අලහකෝන් යාපනය දිස්‌ත්‍රික්‌කයේ මන්ත්‍රීධුර සංඛ්‍යාව අඩු කිරීමට ගෙන ඇති තීරණය ද්‍රවිඩ ජනතාවගේ දේශපාලන අයිතිය සීමා කිරීමක්‌ බව ද්‍රවිඩ ජාතික සන්ධානයේ මන්ත්‍රී ආර්. සම්පන්දන් මහතා ඊයේ (10 වැනිදා) පාර්ලිමේන්තුවේදී ප්‍රකාශ කළේය. ස්‌ථාවර නියෝග 23/2 යටතේ විශේෂ ප්‍රකාශයක්‌ කළ ආර්. සම්පන්දන් මහතා මෙසේ ද කීය: යාපනෙන් තෝරා ගත්තේ මන්ත්‍රීවරුන් එකොළොස්‌ දෙනෙකි. දැන් පවතින ඡන්ද ක්‍රමය යටතේ නව දෙනෙක්‌ පසුගිය මැතිවරණයේදී තෝරා ගත්තා. දැන් හය දක්‌වා අඩු කරන්න සූදානම් හේතු ලෙස දක්‌වා තියෙන්නේ ඡන්ද දායකයන් අඩුවීම. ඡන්ද දායකයා අඩුවුණේ යුද්ධය නිසා මිස ස්‌වෙච්ඡාවෙන් නොවේ. යුද්ධයේ ප්‍රතිඵලයක්‌ ලෙස යාපනය මැතිවරණ බලප්‍රදේශය සම්පූර්ණයෙන් ජනයා නැති තත්ත්වයකට පත්වුණා. විවිධ හේතු නිසා, රොකට්‌ ලෝන්චර් ප්‍රහාර, කාලතුවක්‌කු ප්‍රහාර හා දෙමළ සටන්කාමීන් අතර පැවැති සටන නිසා එහි ජනයා පිටව ගියා. මේ නිසා ඡන්ද දායකයන් ලියාපදිංචිය ක්‍රමානුකූලව සාමාන්‍ය පරිදි සිදුවූයේ නෑ.
