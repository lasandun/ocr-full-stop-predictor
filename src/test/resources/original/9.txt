උසස්‌ පෙළ ශිෂ්‍යයෙක්‌ ජීව විද්‍යා ප්‍රශ්න පත්‍රයේ උත්තර ගෙදර රැගෙන ගිහින් යළි බාරදීමේ උත්සාහය වරදී නිලන්ත මදුරාවල උසස්‌ පෙළ විභාගයේ ජීව විද්‍යා ප්‍රශ්න පත්‍රයට පෙරේදා (9 වැනිදා) පිළිතුරු ලියූ කුලියාපිටිය ප්‍රදේශයේ පාසලක සිසුවෙක්‌ එම පිළිතුරු සහිත කඩදාසි කිහිපයක්‌ නිවසට ගෙන ගොස්‌ තිබේ. එම පිළිතුරු සහිත කඩදාසි කිහිපය එදිනම රාත්‍රියේ සිය දෙමව්පියන්ද සමඟ සම්බන්ධීකරණ මධ්‍යස්‌ථානයට පැමිණ භාරදීමට ගත් උත්සාහය අසාර්ථක වී ඇත. පසුගිය වසරේ පැවති උසස්‌ පෙළ විභාගයේදී ද මෙවැනි සිද්ධීන් කිහිපයක්‌ වාර්තා වූ අතර මෙවැනි සිද්ධීන් වළක්‌වා ගැනීම සඳහා විභාග කොමසාරිස්‌ ජනරාල් අනුර එදිරිසිංහ මහතා විශේෂ උපදෙස්‌ද ලබාදී තිබේ. පිළිතුරු ලියන හිස්‌ කඩදාසි විභාග ශාලාවෙන් පිටතට රැගෙන නොයන ලෙස තරයේම උපදෙස්‌ දී ඇතැයිද එම උපදෙස්‌ නොතකා මෙම අයදුම්කරු කටයුතු කිරීම නිසා ඔහු මේ ප්‍රශ්නයට මුහුණ දී ඇතැයිද විභාග කොමසාරිස්‌ ජනරාල් අනුර එදිරිසිංහ මහතා පැවසීය.
